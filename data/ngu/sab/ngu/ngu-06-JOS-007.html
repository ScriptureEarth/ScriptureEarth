<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1">
<meta name="theme-color" content="#000B63">
<title>Josué 7</title>

<script type='text/javascript' src='js/jquery-1.11.3.min.js'></script>
<script type='text/javascript' src='js/popcorn-complete.min.js'></script>
<script type='text/javascript' src='js/jquery.tooltipster.min.js'></script>
<script type='text/javascript' src='js/app-builder-audio.js'></script>
<script type='text/javascript' src='js/app-builder-footnotes.js'></script>
<script type='text/javascript' src='js/app-builder-menus.js'></script>
<script type='text/javascript' src='js/app-builder-video.js'></script>
<script type='text/javascript' src='js/book-names.js'></script>

<link rel="stylesheet" type="text/css" href="css/tooltipster.css" />

<link rel="manifest" href="./manifest.webmanifest" />
<link rel="apple-touch-icon" href="./icons/apple-touch-icon.png" />

<link rel="stylesheet" type="text/css" href="css/sab-stylesheet.css" />

<script type="text/javascript">

$(document).ready(function() {

// Footnotes and Cross-references
var footnotes = {
    "F-0": "<div class=\"footnote-p\"><span class=\"fr\">7.26 </span><span class=\"ft\">Acor kijtosneki: \"kampa onkaj ueyi tlajyouilistli”.</span></div>"
};

initFootnotes(footnotes);

});

// Chapters
var chapters = [ { start: 1, end: 24 }];
var hasIntro = false;
var baseRef  = "ngu-06-JOS-";


</script>
</head>

<body class="browser" dir="LTR">

<div id="book-menu"></div>
<div id="chapter-menu"></div>

<div id="toolbar-top">
<div class="navigation-top">
  <span class="button"><a href='ngu-05-DEU-001.html' title='Previous Book'>&nbsp;&lt;&lt;&nbsp;</a></span>
  <span class="button"><a href='ngu-06-JOS-006.html' title='Previous Chapter'>&nbsp;&nbsp;&lt;&nbsp;&nbsp;</a></span>
  <span id="book-selector"><a href="#" onclick="toggleBookMenu(); return false;">&nbsp;&nbsp;Josué&nbsp;&nbsp;</a></span>
<span id="chapter-selector"><a href="#" onclick="toggleChapterMenu(chapters, hasIntro, baseRef); return false;">&nbsp;&nbsp;7&nbsp;&nbsp;</a></span>
  <span class="button"><a href='ngu-06-JOS-008.html' title='Next Chapter'>&nbsp;&nbsp;&gt;&nbsp;&nbsp;</a></span>
  <span class="button"><a href='ngu-07-JDG-001.html' title='Next Book'>&nbsp;&gt;&gt;&nbsp;</a></span>
</div>
</div>

<div id="content">


<div class="s"><div id="s1">Itlajtlakol Acán</div></div><a id="v1"></a>
<div class="m">
<div class="c-drop">7</div> Pero on israelitas xnochimej okitlakamatkej on tlen Josué okinmijlij. Nemiya sen tlakatl ipan itribu* Judá yejuan otlajtlakoj. Yejua itoka katka Acán, yejuan katka ikoneu Carmi, yejuan katka ixuiu Zabdi niman katka ika okpa ixuiu Zara. Acán okichtek seki tlajtlamach* ipan on ueyikalpan Jericó yejuan ye onkatka para kixoxotoniskej ken uentli para toTEKO. Yejua ika, toTEKO sanoyej okualan intechkopa nochimej on israelitas ipampa on tlajtlakojli.<span id="bookmarks1"></span></div>

<div class="s"><div id="s2">Okintlankej on israelitas</div></div><span id="bookmarks1"></span><a id="v2"></a>
<div class="p"><span class="v">2</span><span class="vsp">&nbsp;</span>Josué okintitlan sekimej tlakamej desde Jericó para ma uiyan ipan on ueyikalpan Hai yejuan nokaua inakastlan Betel kampaka ikisayan tonaltsintli, nisiu Bet-avén. Yejuamej oyajkej niman oichtakatlajtlachatoj ipan on ueyikalpan Hai.<span id="bookmarks2"></span></div><span id="bookmarks2"></span><a id="v3"></a>
<div class="p"><span class="v">3</span><span class="vsp">&nbsp;</span>Niman ijkuak youajnokuepatoj, okijlijkej Josué: “Xnoneki yaskej nochimej tosoldados ipan on ueyikalpan Hai. Uelis tikintitlaniskej san kanaj 2 mil noso 3 mil tlakamej, pampa xmiyekej tlakamej cuidarouaj on ueyikalpan."<span id="bookmarks3"></span></div><span id="bookmarks3"></span><a id="v4"></a>
<div class="p"><span class="v">4</span><span class="vsp">&nbsp;</span>Ijkon tej, san 3 mil tlakamej otlejkokej para oteuijsokitoj ne Hai. Pero on tlakamej chanejkej Hai otetlankej, niman okintotokakej on israelitas.<span id="bookmarks4"></span> <a id="v5"></a><span class="v">5</span><span class="vsp">&nbsp;</span>Okimiktijkej kanaj 36 israelitas, niman on oksekimej okintojtokakej desde itech itsakuijlou on ueyikalpan hasta ne Sebarim. Kampa uajtemouayaj, ompa okinmiktijkej. Yejua ika, nochimej on israelitas okipolojkej iminyolchikaualis, niman sanoyej onomojtikej.<span id="bookmarks5"></span></div><span id="bookmarks5"></span><a id="v6"></a>
<div class="p"><span class="v">6</span><span class="vsp">&nbsp;</span>Josué niman on uejueyitlayekankej onotlakentetsayankej ikan miyek ajmantli. Onotlankuatelketskej, niman onopachojkej hasta ipan tlajli ixpan iyekcaja toTEKO, niman okinotemilijkej tlajli ipan intsontekon. Ijki onokajkej hasta otlayouak.<span id="bookmarks6"></span> <a id="v7"></a><span class="v">7</span><span class="vsp">&nbsp;</span>Niman Josué okijtoj:</div>
<div class="p">—¡NoTEKO Dios! ¿Tline* otikinkauilij in mokoneuan ma kipanokan on río Jordán? ¿Tlen otitechajuikak san para ma techmiktikan on amorreos? ¡Más kuajli tla titokauaskiaj okse ilado on río Jordán!<span id="bookmarks7"></span> <a id="v8"></a><span class="v">8</span><span class="vsp">&nbsp;</span>¡NoTEKO! ¿Tlinon uelis nikijtos aman ika on israelitas youajcholojtejkej inmixpan imintlauelikniuan?<span id="bookmarks8"></span> <a id="v9"></a><span class="v">9</span><span class="vsp">&nbsp;</span>On cananeos niman nochimej oksekimej yejuan chantij ipan in región kimatiskej on tlen yonochiu. Yejuamej uajlaskej techajuijsokiskej san sekan para techajpopoloskej, hasta xok yakaj techelnamikis ipan in tlaltikpaktli. Tla ijkon, ¿Akinon kitlakaitas moueyilis?<span id="bookmarks9"></span></div><span id="bookmarks9"></span><a id="v10"></a>
<div class="p"><span class="v">10</span><span class="vsp">&nbsp;</span>Niman toTEKO okinankilij:</div>
<div class="p">— Xmotelketsa. ¿Tline ompa on tixakamani ipan tlajli?<span id="bookmarks10"></span> <a id="v11"></a><span class="v">11</span><span class="vsp">&nbsp;</span>On israelitas yotlajtlakojkej pampa okichijkej on tlen onikinnauatij maka kichiuaskej. Okuikej itlaj yejuan nonekiya kitlatiskej. Otlachtekkej, otlakajkayakej niman yokiyankej kampa kejeuaj on tlatlamach yejuan inyaxka.<span id="bookmarks11"></span> <a id="v12"></a><span class="v">12</span><span class="vsp">&nbsp;</span>Yejua ika, on israelitas xueliskej kinmixnamikiskej imintlauelikniuan, yej ontlatlaksaskej. Aman tej, on israelitas noneki tlapojpoluiloskej. Niman tla nemejuamej xnenkitlatiaj nimantsin on tlen onitlanauatij ma tlatla, nejua xok ninemis nemouan.<span id="bookmarks12"></span> <a id="v13"></a><span class="v">13</span><span class="vsp">&nbsp;</span>Aman tej, xmotelketsa niman xkinsentlali nochimej on israelitas. Xkinmijli ma nochipauakan pampa mostla uajlaskej nixpan, niman nejua nemoTEKO Dios ijkin nikijtos: “Nemejuamej israelitas onenkichtekkej on tlen nonekiya nochi nenkimpopoloskej. Niman tla xnimantsin nenkimpopoloskej niman xnenkinkixtiaj nemotech, xuelis nenkintlaniskej nemotlauelikniuan.”<span id="bookmarks13"></span> <a id="v14"></a><span class="v">14</span><span class="vsp">&nbsp;</span>Mostla kualkan ma uajla cada tribu*, niman on tribu yejuan nimitsititis kinuajuikas iclanes*. Niman on clan yejuan nimitstitis kinuajuikas ifamilias. Niman on familia yejuan nimitstitis kuajuikas cada tlakatl yejuan nemi ipan on familia.<span id="bookmarks14"></span> <a id="v15"></a><span class="v">15</span><span class="vsp">&nbsp;</span>Niman on tlakatl yejuan itech onesis on tlajtlamach* yejuan onemechijlij xpopolokan, xtlatikan iuan nochi ifamilia niman nochi tlen kipiya, pampa yejua xokitlakamat nopacto*, niman pampa ijkon okimpinajtij on israelitas.<span id="bookmarks15"></span></div>

<div class="s"><div id="s3">ToTEKO okitlajtlakolmakak Acán</div></div><span id="bookmarks15"></span><a id="v16"></a>
<div class="p"><span class="v">16</span><span class="vsp">&nbsp;</span>Uajmostla Josué onokuiteu saniman, niman otlanauatij para cada tribu* ma pano ixpan toTEKO. Niman toTEKO okiteneu itribu Judá.<span id="bookmarks16"></span></div><span id="bookmarks16"></span><a id="v17"></a>
<div class="p"><span class="v">17</span><span class="vsp">&nbsp;</span>Kemaj Josué okimpanoltijtiaj tlayakapan iclanes Judá cada se, niman toTEKO okiteneu iclan* Zara. Kemaj Josué okimpanoltijtiaj tlayakapan ifamilias Zara, niman toTEKO okiteneu ifamilia Zabdi.<span id="bookmarks17"></span> <a id="v18"></a><span class="v">18</span><span class="vsp">&nbsp;</span>Ijkuak on tlakamej, yejuan ifamilia Zabdi opanotiajkej, toTEKO okiteneu Acán. Acán katka itelpoch Carmi, ixuiu Zabdi niman yejua kisaya itech itribu* Judá.<span id="bookmarks18"></span></div><span id="bookmarks18"></span><a id="v19"></a>
<div class="p"><span class="v">19</span><span class="vsp">&nbsp;</span>Kemaj Josué okijlij Acán:</div>
<div class="p">—Nokoneu, xmoyolkuiti tlinon otikchiu niman xnechijli on tlen melauak ixpan Dios; niman maka itlaj xnechiyanili.<span id="bookmarks19"></span></div><span id="bookmarks19"></span><a id="v20"></a>
<div class="p"><span class="v">20</span><span class="vsp">&nbsp;</span>Niman Acán okinankilij:</div>
<div class="p">—Melauak, yonitlajtlakoj ixpan toTEKO Dios, iminDios on israelitas. Aman nimitsijlis on tlen onikchiu:<span id="bookmarks20"></span> <a id="v21"></a><span class="v">21</span><span class="vsp">&nbsp;</span>Ipan on ueyikalpan Jericó, onikitak sen kualtsin tela yejuan ualeua Babilonia. Niman onikitak 200 tepostomin plata niman se patlachtli oro kanaj tlajko kilo ika yetik. Nejua sanoyej onikuelitak on tlajtlamach*, niman oniknoyaxkatij. Niman oniktlalpacho nokalijtik. On plata oniktlalij hasta tlatsintlan.<span id="bookmarks21"></span></div><span id="bookmarks21"></span><a id="v22"></a>
<div class="p"><span class="v">22</span><span class="vsp">&nbsp;</span>Josué okintitlan keskimej tlakamej ichan Acán. Yejuamej onotlalokej niman okinextijkej nochi on tlen iyantikatka* ijtik on tlajli. On plata onkatka hasta tlatsintlan.<span id="bookmarks22"></span> <a id="v23"></a><span class="v">23</span><span class="vsp">&nbsp;</span>Okixtijkej on tlajtlamach* niman okiktikej itech Josué niman intech on israelitas. Niman ompa okitlalijkej nochi ixpan toTEKO.<span id="bookmarks23"></span> <a id="v24"></a><span class="v">24</span><span class="vsp">&nbsp;</span>Kemaj Josué niman nochimej on israelitas okuikakej Acán, ixuiu Zara, ipan on ixtlauatl yejuan itoka Acor. No okiktikej on plata, on kualtsin tela, on tepatlachtli de oro, itlakakoneuan iuan isiuakoneuan, iuakaxuan, ipolokouan, iborregos, ikal niman nochi on tlen iyaxka* katka.<span id="bookmarks24"></span></div><span id="bookmarks24"></span><a id="v25"></a>
<div class="p"><span class="v">25</span><span class="vsp">&nbsp;</span>Niman Josué okijlij Acán:</div>
<div class="p">—¿Tline topan otikuajkik in ueyi tlajyouilistli? Aman toTEKO no ma mitsmaka sen ueyi tlajyouilistli.</div>
<div class="p">Ijkuak ijkin okijtoj, nochimej on israelitas okitemojmotlakej Acán iuan nochi ifamilia, niman kemaj okintlatijkej iuan nochi on tlajtlamach* yejuan iyaxka.<span id="bookmarks25"></span> <a id="v26"></a><span class="v">26</span><span class="vsp">&nbsp;</span>Ipan Acán okitlalijkej sen teolochojli yejuan hasta aman onkaj. Yejua ika ompa sanken* kitokayotiaj iixtlauau Acor<span class="footnote selectable" id="F-0"><sup>a</sup></span>. Ijkon otlan itlauel toTEKO intechkopa on israelitas. <span id="bookmarks26"></span></div><div class="footer"><div class="footer-line"><span class="footer"><b>Texto:</b> © 1987, 2009, 2016, 2022, <a href="http://www.Wycliffe.org" class="web-link">Wycliffe Bible Translators, Inc.</a></span></div><div class="footer-line"><span class="footer"><b>Audio:</b> Antiguo Testamento, ℗ 2012, Wycliffe Bible Translators, Inc; Nuevo Testamento, ℗ 2013, <a href="https://live.bible.is/bible/NGUTBL/MAT/1" class="web-link">Hosanna</a></span></div><div class="footer-line"><span class="footer">— Sitio web de náhuatl de Guerrero: <a href="http://www.xtlajtonauatl.org" class="web-link">www.xtlajtonauatl.org</a></span></div><div class="footer-line"><span class="footer">— Visite <a href="http://www.scriptureearth.org/00e-Escrituras_Indice.php?sortby=lang&name=ngu" class="web-link">www.ScriptureEarth.org</a> para más materiales en náhuatl de Guerrero.</span></div></div>
</div>
<script type='text/javascript' src='./pwa-main.js'></script>
<script>
var coll = document.getElementsByClassName("collapsible-button");
var i;

for (i = 0; i < coll.length; i++) {
    coll[i].addEventListener("click", function() {
        this.classList.toggle("active");
        var content = this.nextElementSibling;
        if (content.style.maxHeight){
            content.style.maxHeight = null;
        } else {
            content.style.maxHeight = content.scrollHeight + "px";
        }
    });
}
</script>
</body>
</html>
