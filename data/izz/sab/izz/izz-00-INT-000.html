<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1">
<meta name="theme-color" content="#4CAF50">
<title>Egburibẹru Ishi-opfu i</title>

<script type='text/javascript' src='js/jquery-1.11.3.min.js'></script>
<script type='text/javascript' src='js/popcorn-complete.min.js'></script>
<script type='text/javascript' src='js/jquery.tooltipster.min.js'></script>
<script type='text/javascript' src='js/app-builder-audio.js'></script>
<script type='text/javascript' src='js/app-builder-footnotes.js'></script>
<script type='text/javascript' src='js/app-builder-menus.js'></script>
<script type='text/javascript' src='js/app-builder-video.js'></script>
<script type='text/javascript' src='js/book-names.js'></script>

<link rel="stylesheet" type="text/css" href="css/tooltipster.css" />

<link rel="manifest" href="./manifest.webmanifest" />
<link rel="apple-touch-icon" href="./icons/apple-touch-icon.png" />

<link rel="stylesheet" type="text/css" href="css/sab-stylesheet.css" />

<script type="text/javascript">

$(document).ready(function() {
});

// Chapters
var chapters = [];
var hasIntro = true;
var baseRef  = "izz-00-INT-";


</script>
</head>

<body class="browser" dir="LTR">

<div id="book-menu"></div>
<div id="chapter-menu"></div>

<div id="toolbar-top">
<div class="navigation-top">
  <span class="button"><a href='' title='Previous Book'>&nbsp;&lt;&lt;&nbsp;</a></span>
  <span class="button"><a href='' title='Previous Chapter'>&nbsp;&nbsp;&lt;&nbsp;&nbsp;</a></span>
  <span id="book-selector"><a href="#" onclick="toggleBookMenu(); return false;">&nbsp;&nbsp;Egburibẹru Ishi-opfu&nbsp;&nbsp;</a></span>
<span id="chapter-selector"><a href="#" onclick="toggleChapterMenu(chapters, hasIntro, baseRef); return false;">&nbsp;&nbsp;i&nbsp;&nbsp;</a></span>
  <span class="button"><a href='izz-01-GEN-001.html' title='Next Chapter'>&nbsp;&nbsp;&gt;&nbsp;&nbsp;</a></span>
  <span class="button"><a href='izz-01-GEN-001.html' title='Next Book'>&nbsp;&gt;&gt;&nbsp;</a></span>
</div>
</div>

<div id="content">

<div class="mt"><span class="mt">EGBURIBẸRU ISHI-OPFU</span></div>
<div class="b"></div>
<div class="b"></div>
<div class="ip">Bayịburu-a bụ Ẹkwo-Opfu Chileke, a gbanweru dee l'opfu Izii. Iphe, e gude marụ iya bụ Bayịburu Izii.</div>
<div class="ip">O nweru Akahụ-Ọ̀gbandzu, nweru Ọ̀gbandzu Ọ̀phúú. A gbanweru iya nụ ndu Izii. Iphe, e gude dee ya nụ ndu Izii bụ; g'ẹphe agụje iya shi ẹgube ono maru Opfu Chileke ọkpobe amaru; mbụ g'ẹphe maru iphe, Chileke eepfu eyeru phẹ l'opfu-alị phẹ ẹgube ọ dụ e shi lẹ mbụlembu kpọ.</div>
<div class="ip">Ọo Ọ̀gbandzu Ọ̀phúú b'e vuchakpọo ụzo gbanwee wofuta l'opfu Izii l'apha 1980. Ozi k'agbanwee Ọ̀gbandzu Ọ̀phúu ono bẹ bụ apha iri lẹ nanụ b'e gude jekọta iya jasụ ọ bvụ; a wataru ozi ono l'apha 1964 jee ya jasụ l'apha 1980 teke ọ bvụru gedegede.</div>
<div class="ip">Ọo ya bụ; a -gbẹ l'apha 1980 ono bẹ ndu Chịochi, bụ ndu Izii nọ l'ẹkameka gude obu phẹ nabata iya g'a gụje iya lẹ Chịochi nọ l'ẹkameka; mẹ g'onyemonye gụje iya; mẹkwapho g'a gụje iya l'iphe, bụkpoo ẹka ndu kẹ Kéreshi dzukọberu.</div>
<div class="ip">A nọepho ọdu nwanshịi g'agbanwechaaru Ọ̀gbandzu Ọ̀phúú ono; ndu Ishi-Chịochi nọnu pfuahaa g'e-mee gbanwefua Akahụ Ọ̀gbandzu. Noo ya bụ; ndu Izii waa ndu Ikwo waa ndu Ẹzaa bya anọkobe chịa idzu k'agbanwee Akahụ Ọ̀gbandzu l'opfu-alị phẹ l'ẹhu l'ẹhu.</div>
<div class="ip">Noo teke a bya ahọta ndu Kọmitii, a-nọdu l'ishi ozi ono. Ndu a họtaru g'ẹphe tsoru lẹ Kọmitii ono bụ ndu shi lẹ Izii waa ndu Ẹzaa wafụa ndu shi lẹ Ikwo.</div>
<div class="ip">Ndu Izii bya awata agbanwe Akahụ Ọ̀gbandzu ono l'apha 1985. O be l'apha 1988, ndu Ẹzaa waa ndu Ikwo watafụa agbanwe nkephẹ.</div>
<div class="ip">Ndu Izii waa ndu Ẹzaa waa ndu Ikwo bya atụko nọkobe gbaru mgba eje ozi ono. Ẹphe gude obu lanụ g'unwune jee ya. Ndu nọnu gbanwee nkephẹ l'opfu-alị phẹ.</div>
<div class="ip">Bayịburu Izii b'a gbanweru dee ya g'ọ bụru iphe, Hiburu eepfu lẹ Akahụ Ọ̀gbandzu bẹ kẹ ndu Izii eepfu; ọ bụru iphe, Giriku eepfu lẹ Ọ̀gbandzu Ọ̀phúú bẹ kẹ Izii ee-pfukwaphọ. Noo kẹle Akahụ Ọ̀gandzu bụ opfu Hiburu waa Aramayiku b'e gude dee ya lẹ mbụlembukpo. Ọ bụru opfu Giriku b'e gude dee Ọ̀gbandzu Ọ̀phúú.</div>
<div class="ip">Nta-a b'a gbanwewaru Akahụ Ọ̀gbandzu yẹle Ọ̀gbandzu Ọ̀phúú dee ya l'opfu-alị, dụ igwerigwe.</div>
<div class="ip">Ndu ọphu e dewaru Bayịburu l'opfu-alị phẹ bẹ ta agọfuedu l'iphu Chileke. Iphe, gbaru phẹ l'ememe bụ g'ẹphe nabata opfu Chileke; k'ọphu ẹphe enweru ndzụ ojejoje.</div>
<div class="ip">E lerweru ẹnya elerwe lẹ Bayịburu, dụ iche iche, ndu ọphu e deru l'opfu Mbeke gude dee kẹ ndu Izii. Bayịburu Mbeke e lechaaru ẹnya bụlaje: <span class="it">King James Version</span>; waa <span class="it">Revised Standard Version</span>; waa <span class="it">New International Version</span>; waa <span class="it">English Standard Version</span>; waa <span class="it">Good News Bible</span>; waa <span class="it">New Living Translation</span>. E lekwarụpho ẹnya ree lẹ Bayịburu, e deru l'opfu Igbo; bya elekwaphọ ẹnya lẹ Bayịburu, e deru l'opfu Hiburu (<span class="it">Biblia Hebraica Stuttgartensia</span>); waa Ọ̀gbandzu Ọ̀phúú, e deru l'opfu Giriku (<span class="it">Greek New Testament, UBS 4th Revised Edition</span>).</div>
<div class="ip">Iphe, kparu iya nụ bụ l'ọo opfu Hiburu b'e vuchaa ụzo gude dee Ẹkwo Akahụ Ọgbandzu tẹme ọ bụkwarupho opfu Giriku b'e vuchaa ụzo gude dee Ẹkwo Ọ̀gbandzu Ọ̀phúú.</div>
<div class="ip">A gbanweru Bayịburu Izii ọ dụ nphe agụgu; tẹme odoo ẹnya ree; ọ bụru gẹ Izii epfuje opfu bụ g'e deru iya.</div>
<div class="ip">Ozi agbanwe Bayịburu Izii-a ta abụdu ozi onye lanụ jeru tẹme ọphu ọ bụkwapho Chịochi lanụ kpoloko bẹ yetaru ẹka e dee ya.</div>
<div class="ip">Ọo kwa ozi, a tụkoru kwẹe ẹka jee; Chịochi nọnu l'alị Izii yetakwaphọ ẹka e jee ozi ọbu.</div>
<div class="ip">Ọo iphe ono meru g'o gude a tụko g'aha nata Bayịburu-a l'ọo ya bụ Ẹkwo, Chileke gude eepfu opfu eyeru ndu Izii l'ophu l'opfu-alị phẹ.</div>
<div class="ip">Ndu gbanweru iya agbanwee dee ya l'opfu Izii bẹ dụkwa iche; ndu lerweru iphe, a gbanweru ẹnya ree waa iphe, e deru dụkwapho iche. Iphe, e deru lẹ Bayịburu-a b'e shi ishi lanụ lerwee ẹnya l'ẹkameka l'alị Izii; iphe, dụ g'ugbo ẹto, tẹmanu e wofutajẹru iya ọha.</div>
<div class="ip">A bya ahọta ndu ọphu byaru bya enyochabaa ya rengurengu g'a hụma l'ọ bụa gẹ Izii epfuje opfu bụ g'e deru iya.</div>
<div class="ip">Ọ tọ bụlekwaa ono kpụrumu; ndu ọphu maru opfu Hiburu waa Aramayiku waa Giriku rengurengu bẹ tsokwaphọ gụa iphe, e deru; kweta lẹ g'e deru iya bẹ dụ ree; tẹmanu ẹphe bya eye ẹka l'ẹkwo sụ l'ọ dụ ree g'ewofutaru iya ndu Izii g'ọ bụru Bayịburu phẹ. Ọo ụkporo apha l'apha ẹno b'e gude jekọta ozi, agbanwee Akahụ Ọ̀gbandzu.</div>
<div class="ip">A bya l'ẹpha ono, bụ Chipfu, bụ iya bụ ẹpha, e kuru Chileke; iphe, ọ bụ lẹ Hiburu bụ <span class="nd">YHWH</span>. Akpụru opfu ẹno ono, bụ <span class="nd">YHWH</span> bẹ bụ ẹpha Chileke kuru onwiya l'ẹkwo <span class="reflink"><a href="izz-02-EXO-003.html#v14">Awụfu 3:14-15</a></span> mẹwaro iphe, bụkpoo ẹka ọzo lẹ Akahụ Ọ̀gbandzu. Ẹpha Chileke ono bẹ dụ nsọ shii ẹgube ono Chileke l'onwiya dụ nsọ; k'ọphu bụ lẹ ndu Jiu te ekujedu ẹpha ono baa.</div>
<div class="ip">Ẹpha ono dụtabe nsọ k'ọphu bụ l'ọobujeru ndu Jiu gụ-vu ẹka e deru iya; ẹphe agbango ya kua ya Adonayi. Iphe, Adonayi fụtakwanuru bụru Chipfu.</div>
<div class="ip">Ọo ya meru ndu Izii wota ẹpha ono kua Chipfu. Ọ bụru gẹ Bayịburu, o-shi-l'ichee bụ Seputuajintu, e deru l'opfu Giriku kuru iya bụ ono.</div>
<div class="ip">Chipfu lẹ Akahụ Ọ̀gbandzu bẹ akpa ẹka ama lẹ Chileke; a bya lẹ Ọ̀gbandzu Ọ̀phúú ọ nọdu ama ẹka lẹ Kéreshi.</div>
<div class="ip">O nweru iphe, e deshiru ye lẹ Bayịburu-a k'ọphu ọo-ka edo ndu agụ iya nụ ẹnya: Kẹ mbụ bụ iphe, a haru deshia l'ọkpa-alị mpeji Bayịburu-a. Iphe ono e deshiru ono bụ iphe, e gude kọwa iphe, e deru l'opfu Hiburu; ọzoo ọphu e deru l'opfu Giriku gbachiru ẹnya. Ọo g'ụdu iphe ono edo ẹnya bẹ e gude deshia ya.</div>
<div class="ip">Ọzo bụ ọphu e deru l'ụzo mbvụcha Bayịburu-a gude kọwashia opfu shihugbaaru ike. A họtaru opfu shihuru ike l'ime Bayịburu-a kọshia iphe, ọ fụtagbaaru k'ọphu oo-do ẹnya.</div>
<div class="ip">Iphe ọzo bụ iphe, e seshigbaaru ye lẹ Bayịburu-a. Ịinodu asawashị iya bẹ ịi-haru savu iphe, e seru esese yegbaa ya. Ọo k'ọphu bụ onye agụ iya nụ hụma ụgbugba iphe, ọ gụtaru ono; l'oo doo ya ẹnya.</div>
<div class="ip">Ọzo bụ l'e seshiru mapụ, dụlaje iche iche lẹ mpeji iphu waa lẹ mpeji azụ Bayịburu-a.</div>
<div class="ip">“Ọnoma bẹ a gọru nụ iphe, bụ onye agụ ẹkwo-a, e deru opfu, epfuchiru Chileke-a mẹ ndu nụmaru iya nụ; ngabẹ iya nchị bya emeje iya ememe; noo lẹ teke iphemiphe-a l'e-mekọta bẹ zaakwaru ntse.” (<span class="reflink"><a href="izz-66-REV-001.html#v3">Ọphulenya 1:3</a></span>). G'ajaja bụru kẹ Chileke!</div>
<div class="mt"><div id="mt1">Akahụ-Ọ̀gbandzu</div></div><div class="footer"><div class="footer-line"><span class="footer">© 2014, Wycliffe Bible Translators, Inc., Orlando, FL 35862-8200 USA (<a href="https://www.Wycliffe.org">www.Wycliffe.org</a>); Audio: ℗ 2018, Hosanna (<a href="https://live.bible.is/bible/IZZTBL">Bible.is</a>)   — Visit <a href="https://www.scriptureearth.org/00i-Scripture_Index.php?sortby=lang&name=izz">www.ScriptureEarth.org/izz</a> for Scripture resources in Izii.</span></div></div>
</div>
<script type='text/javascript' src='./pwa-main.js'></script>
<script>
var coll = document.getElementsByClassName("collapsible-button");
var i;

for (i = 0; i < coll.length; i++) {
    coll[i].addEventListener("click", function() {
        this.classList.toggle("active");
        var content = this.nextElementSibling;
        if (content.style.maxHeight){
            content.style.maxHeight = null;
        } else {
            content.style.maxHeight = content.scrollHeight + "px";
        }
    });
}
</script>
</body>
</html>
